# একটি বেদনাদায়ক  গল্প
 অনেক অনেক দিন আগের কথা , এক ছোট্ট জায়গার গল্প। জায়গাটা ঠিক গ্রাম না , আবার শহর তো নয়ই।  তো, সেই জায়গায় একটা বাড়িতে একটি মুরগি ছিল।  মুরগিটি রোজ দিন সকালে উঠে আওয়াজ করে করে ডাকতো, আর সেই আওয়াজে তার মালিক এর ঘুম ভাঙতো। তার মালিক তাকে বেশ ভালোবাসতো। সকালে ঘুম ভাঙার পর, তার মালিকের  প্রথম কাজই ছিল, তাকে রুটি  খাওয়ানো।  রাতের  বাসি রুটিও সেই মুরগি ভীষণ রসিয়ে খেত।  আর ছিল তার মালিকের এক ছেলে।  সেও ঘুম থেকে সেই মুরগির পিছনে ছুতে বেড়াতো। মুরগিও সেই আনন্দ থেকে তাকে কোনোদিনই বঞ্চিত করতো না।  কারণ এই  খুনসুটির সময়টা ছিল তার কাছেও ভীষণ প্রিয়। এই ছিল সেই তিনটি প্রাণের প্রতিনদিন সকালের রোজনামচা। এই করে করে মুরগি ও সেই ছেলেটি বড় হয়।  অল্প থেকে খানিকটা বড়, তারপরে আরো খানিকটা।  আরো খানিকটা বড় ছেলে, তাই স্কুল এ যেতে শুরু করে। এই বড় হওয়ার সাথে সাথে পাল্টায় চারিদিক।  পাল্টায় সময়।  আর  সময়ের গতি তাদের ভালোবাসার পটে এঁকে দেয় কিছু অচেনা আঁকা , যার কোনো টার সাথেই তাদের পরিচয় কম।  সকালে ইস্কুল এর চাপে , তাদের খেলার সময় যেমন একদিকে কমতে থাকে, অন্য দিকে তেমনি বাড়তে থাকে  তাদের দূরত্ব। রোজ দিনের সকালের সেই খেলার সময় ছোট ছোট হতে হতে  যখন একদিন , মিলিয়ে যায়  বর্ষার শেষ মেঘের মতো, তখন  একাকিত্ব একদিন দুপুরের খামখেয়ালিপনাকে জানায় নির্বিবাদ আমন্ত্রণ। সেই খামখেয়ালিপনার অঙ্গুলি লেহনে আরো খানিকটা বড় মুরগি টপকে যায়  বাড়ির উঁচু দেয়াল। সেই দেয়ালের বাইরের এক অদ্ভুত জগৎ।  এর আগে কোনো দিনই দেখেনি সে।  বড়  মাঠ।  ঘাসে ঢাকা জমি। খোলা আকাশ আর তার থেকেও বেশি আনন্দ হলো তার মতো আরো বেশ কয়েকটা মুরগিকে দেখে।  
